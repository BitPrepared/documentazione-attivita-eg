# Gioco Fake News (ovvero mi pare che sia tutto vero)

## Parte 1 - Lancio e gioco

Lancio: Chi l'avrebbe mai detto?! Ce lo vogliono tenere nascosto ma sembra proprio che la vita di reparto, in particolare la cucina sui bidoni, provoca danni neurologici all'area del linguaggio, impedendo un uso corretto del congiuntivo!

Ogni sq deve quindi mettersi nei panni di un fake-newser (seminatore di false notizie), cercando di popolare la propria bacheca social di post convincenti sul tema appena lanciato.
Per creare i post (da realizzare concretamente su carta con disegni, testo, etc) dovrà però prima recuperare il "materiale" da inserire nei post.
E siccome le fakenews nascono sugli alberi, le sq avranno 10 minuti per attraversare il campo di gioco e andare a cercare sugli alberi il materiale più adatto per i propri post.
Sugli alberi saranno appesi hashtag, parole, titoli e nomi di presunti esperti, foto e meme etc. Ogni e/g che attraversa il campo senza essere preso può scegliere una parola e portarla nella propria base per usarla.
I capi difendono gli alberi e possono difendersi con un likettacco, ovvero attacco a like: basta indicare un e/g nel campo e dire "ti sfido" per lanciare la sfida. La sfida avviene a colpi di like-schiaccia-like (volgarmente noto anche come pollice-schiaccia-pollice) - disinfettarsi tutti le mani prima e non mangiarsi le unghie durante il gioco.
Se un E/G viene attaccato e perde, deve tornare alla base e ricominciare l'attraversamento.

Dopo questa prima fase, le sq avranno 15 minuti per preparare i propri post, che poi dovranno presentare a tutti. I capi giudicheranno mettendo i propri like sui post in base all'efficacia degli stessi. Vince la sq che è più brava a spargere fake news, ovvero che riceve più like


## Parte 2 - Chiacchierata (~20-25 minuti su fake news partendo dal gioco e dai loro post). Traccia

Le evidenze statistiche a oggi disponibili mostrano che le informazioni non verificate e le vere e proprie bufale tendono a diffondersi più velocemente rispetto alle notizie correttamente veicolate, tendendo peraltro a permanere in circolazione più a lungo. E i bias cognitivi rendono molto complesso far cambiare idea a posteriori a chi si è già convinto di qualcosa sulla base di una falsa notizia, ovvero una volta che si è convinti di qualcosa, anche di una notizia falsa, è molto più difficile cambiare idea.

Tre livelli per tre tecniche di disinformazione

A contribuire a rendere virali le informazioni, vere o false che siano, è spesso la loro carica emotiva, e il meccanismo dell'indignazione viene sfruttato proprio per portare le persone ad agire impulsivamente, dimenticando cautela, razionalità e senso critico. Un altra tecnica importante è la presenza in rete dei cosiddetti finti esperti. Una dinamica che si può manifestare con diverse sfumature: una fonte esterna completamente inventata, cioè che non esiste affatto, una fonte reale ma non attendibile, oppure ancora una fonte che esiste davvero ed è autorevole, ma i cui contenuti vengono citati in modo errato o volutamente distorto.
Se per queste prime due tecniche di disinformazione è facile identificare un antidoto - affrontare le notizie con la giusta calma e verificare la credibilità delle fonti citate - molto più sfumata e complessa da gestire è la terza: il complottismo. Proprio come stiamo vedendo durante la pandemia di Covid-19, in mesi di forte incertezza anche dal punto di vista scientifico si è tentati di ricercare motivi sinistri o cause nascoste (di solito semplicistiche rispetto alla realtà delle cose) che giustifichino ciò che sta accadendo. Il che va ben oltre quel sano scetticismo che è alla base dello spirito critico, ma sfocia nelle più disparate teorie e si alimenta grazie a meccanismi virali. 

Riassumendo, tre campanelli d'allarme:
* EMOZIONE
L'uso di parole con una forte carica emotiva causa indignazione che può contribuire a rendere virali informazioni (anche false). Quando i contenuti da te visualizzati contengono parole con una forte carica emotiva, non agire impulsivamente, ma usa piuttosto cautela e senso critico.
* FINTO ESPERTO
Una bugia può sembrare più attendibile quando c'è una fonte che la conferma. Anche se questa fonte non esiste, non è credibile oppure è stata citata erroneamente; è facile farsi accecare da lauree altisonanti o da terminologia medica. Assicurati di verificare la credibilità della fonte.
* COMPLOTTO
In tempi di incertezza, come durante questa pandemia, è forte la tentazione di ricercare motivi sinistri o cause nascoste dietro a quello che sta succedendo. Ha senso manifestare un certo scetticismo, ma nella vita reale ci sono molte cose che non si possono ricondurre a una semplice causa.


Materiali:
* (Parole, hashtag, nomi di pseudo-esperti, Meme etc da appendere agli alberi)[parole_gioco_fakenews.pdf]
* Spago
* Fogli A3 bianchi
* Pennarelli

